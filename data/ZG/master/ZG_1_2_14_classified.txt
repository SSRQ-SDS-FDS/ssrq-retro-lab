[START][FRAGMENT]
fallen möchten, selbige unnß und unsser statt zugehörig sein und an
unß, den räthen, und unssern nachkommen jederwylen stehen solle,
ihnen, denen von Hünenberg, solche abzestraffen, zuo übergeben
oder nit. Anbelangend die zween gulden uff deß feehren, jetz zollers
mätlj, die sollen ihnen, wie vor disem, erfolgen und verzinsset, oder
wan sey wellen, daß hauptgut erlegt werden, ussert welchen zween
gulden geltß sey an gedachtem mätlj dann khein fernere ansprach
mehr führen sollen, sondern sich dessen entzogen haben wellen.
[2] Zum andern, wylen sey selbsten anerbotten, daß by ihnen nie-
mandt wirthen, wein old most ußschenkhen sölle, alß der besizer der
Warth ald gsellenhausses, welches dann wie zuvor auch noch ins-
künfftig deß umbgelts halben befryt sein solle, alß wellen wir es
dorbey verbleiben lassen, mit dem vorbhalt, wann etwar ander
mehr bey ihnen wirthen ald ußschenkhen wurde, derselbige daß
umbgelt so woll alß wir burger selbst zuo geben schuldig sein, wel-
ches dergestalt getheilt werden solle, namblichen halben theill zuo
handen unsser statt, demnach der ander halbtheill halb ihrem ober-
vogt (ohne abzug und ußrechnung costens) und halb ihrer gmeintt.
[3] Drittens, antreffend die rüeff und mandaten, die wir zuo zeiten
(es seye wegen fürkhauffs der früchten, schwyn, ankhen, keß, item
straßen und anderß, so dem oberkheitlichen gwaltt anhanget) in
unssem vogtyen ußgehen lassen, söllent und wellent sey denselbi-
gen ghorsamklich nachkommen, und wellent auch wir, daß sölche
rüeff zedell (sey sigent von ihrem obervogt, der dann bißwylen nit
bey der stell underschreiben oder nit) ohn wytere berathschlagung
darüber von ihrem undervogt grüefft werden sollen, dergestalten:
Es lassent mein gnädig herren sambt dem obervogt solches auch
verbieten.
[4] Viertenß, waß auch für gült- und schulttverschreibungen, item
kheüff und ußsteürungen, tausch und erbstheillungem, so nambhafft
und nothwendig zuo verschreiben seindt, und sonderlich, so es
zügige güetter antrifft und daruff zinß, ehrschatz und anderß der-
gleichen zuo handen unsser statt spittall, kirchen und andren
ämptern gehörig weren, sich zutragen, sollen jederweilen durch
unssern stattschreiber geschreiben und von ihrem obervogt (wie inn
andern unssern vogteyen auch gebrucht wirt) besiglet werden, dar-
mit nichts zuo verlurst und abgang komme und desto minder yrrung
und rechtsübungen erwachssen thuent. Betreffendt aber die by-
ständer in rechtshändlen vor ihrem gricht, in demme sey vermeint
