64 I. Die Grund- und Territorialherren
sol man wissen, wa ein eigenman des gotzhuses stirbet, der sol geben
ze valle das beste hoͮpt oder stuk, so er hat. IX. Wer ouch, das
dekeiner des gotzhuses man ze der ê keme mit einer ungenoͤssin, der
sol eins abtes hulde gewinnen, als er si an im vinden mag. X. Wer
ouch, dc er kint gewúnne bi der frowen, so erbet das gotzhús, swas
er eigens und erbes het von dem gotzhuse. XI. So ist aber genôß des
gotzhuses lúten von den Einsidellen des gotzhuses lút von Zúrich
Sant Reglun, des gotzhuses lúte von der Richenowa, des gotzhuses
lúte von Sant Gallen, des gotzhus lúte von Pfevers, des gotzhus
lúte von Schennis und von Sekingen. XII. Ouch sol man wissen,
wa dekein gotzhusman vert usser einem hof in den andern, dem sol
der vogt nicht nachvarn, es si danne frowe oder man, und sol dienen
dem herren, der danne herre úber den hof ist. XIII. Were ouch, das
dehein urteilde stieße vor des aptes amman, es were danne umb eigen
oder umb erbe oderswas des abtes amman ze richtenne hat, die sol man
zúhen usser dem hove in die dinghoͤve, als danne erteilet wirt, und
ze iungest in des aptes kamer, es were danne, das die teile eins
andern úber ein kemen. XIV. Ouch sol man wissen, wa man umbe
des gotzhus eigen richtet in den dinghoͤven, darumbe sol nieman
erteilen, wan des gotzhuses lúte. XV. Wer ouch, das einer des abtes
amman úber hoͤrig wurde umb gelt, so sol der voͤgt in twingen mit
lib und mit guͦte, das er dem kleger vergelte vor abe, darnach dem
gotzhus sin buͦsse, darnach nem der vogt oͮch sin buͦsse. XVI. Ouch
sol ein vogt sitzen bi des abtes amman ze Meijen und ze herbste und
sol den amman nicht irren an sinem gerichte und sol den amman
schirmen vor unfuͤg. XVII. Were ouch, das dehein klag fúr gienge,
die ein vôgt richten sol, mag er si des tâges nicht richten, so sol er
tag geben wider in den hof nach des hôves recht. (Nachtrag) Ouch
sol man wissen, dz eines herren amptman richten sol, wz fúr in
kunt. Es wer den, dz ieman klegti umb frefni, dz sol sich enpfinden
vor eines abtes amman und sinem stab mit urteil, ob es frevni si, e
er den stab sul von im geben. Enpfint sich aber mit urteil vor eines
aptes amman, ob es frevine si, so sol eins herren amman [den] stab
von im gen, und sol ein vogt richten nach des hofz recht. XVIII.
Was oͮch der vogt ze richtenne het von frêveni, das sol man richten
dem kleger mit 3 s und dem vogte mit 6 s ane drie sache. XIX. Wer
ouch einen marchstein usbrichet oder eim sinen eid beschiltet oder
heime suͦchet under ruͦssigem râven mit gêwâftenter hand frêven-
lich, die son besseren dem kleger mit 3 lb und dem vôgt mit 6 lb.