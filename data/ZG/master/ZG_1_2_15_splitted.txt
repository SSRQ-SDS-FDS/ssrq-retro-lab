[START]
befüegt zuo sein, diejenigen, so usserthalb dem zwing wonhafft,
abzehalten und ußzestellen, ist abgrett, daß mit vorwüssen deß
obervogts ein bystand uß unsserm burgrecht woll möge darby ge-
duldet und gnommen werden.
[5] Fünfftens söllent und wellent auch sey inskünfftig zuo gewonther
zeit, wann sey einen obervogt erwellent, zuvor für unß in geseßnem
rath kehren und unß umb bewilligung dessen begrüeßen und bitten
vermög ihren alten brieff und siglen, bey denen sey und ihre nach-
kommen dann jederzeit von unß und unssem nachkommnen sollen
gschützt und gschirmbt werden.
[6] Zum sechsten unnd lesten, weyll zum fürgenommen bauw der
Rüßbruckh unnd nothwendigen faarhen an der Rüß merklich vill
holtz uß unsserm Herrnwaltt verbraucht und deßwegen etlich ju-
charten uß und abgholtzet worden, doumb nothwendig anderß uff-
wachssen z lassen, alß ist hiemit von unß befollen worden, bemelten
waltt mit häg und gräben einzuschlagen und also in 9 oder 10 jahr
ohngfar (und so offt und lang es die noth erfordert) in schirm zuo
halten, biß daß jenige holtz dem vyeh entrunnen sein wirt, dannet-
hin die gmeindt Hünenberg (wie von altem her gebrucht worden)
die anweidt widerumb bruchen unnd nutzen möge.
Demme allem hiemit zu wahrem und vestem urkhundt so haben wir
unnsser statt gwonlich secret insigell (doch unß, unsser nachkom-
men und gemelt unsser statt an unssern fryheiten, recht und
grechtigkheiten wie auch offt gedachter gmeindt Hünenberg an an-
dern ihren brieffen und habenden rechtsamminen in allweg ohne
schaden) offentlich an disen brieff hencken und solchen ihnen
gegen einen revers zustellen lassen. Unnd wahren von der gmeindt
wegen mit vollmechtigem befelch erschynen Thoman Villiger, der
zeit undervogt, Hanß Jacob Suter, Wolffgang Bütler, Mathiß Waller,
Caspar Bochßler, die gschworenen vierer disser zeit, wie auch Hanß
Werder von Mathen unnd Wolffgang Wyß von Stadelmath. Ge-
schehen Donstags, den sechß zehnten Brachsmonats im jahr
Christj gezelt 1644 jar.
Wann dann wir, gedachte gmeindtleüt zuo Hünenberg dessen alleß
nochmalen woll zufriden und damit inskünfftig hochermelt unsser
gnädige liebe herren wüssen jetzunt, wessen wir unß disser vorbe-
schreiben puncten halben zu verhalten haben, alß haben wir ihnen
zur bekhendtnuß dissen reversbrieff zuogestelt unnd hiemit zuo
mehrerm urkhundt dessen mit ernstlichem fleyß erbetten den edlen,
